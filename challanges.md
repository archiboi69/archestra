Wyzwania przyszłości Polski

Transformacja Polski przynosi nowe wyzwania gospodarcze i demograficzne. Twórcza destrukcja, na której opierał się proces wzrostu, przyniosła ogromną zmianę społeczną oraz, wraz z automatyzacją, wywołała u istotnej liczby rodzin żyjących z pracy najemnej wzmożony lęk i niepewność co do przyszłości. Frustracja widoczna jest nawet wśród tych, którym proces rozwoju przyniósł wymierne korzyści, a to z uwagi na niespełnione aspiracje szybszej konwergencji z rozwiniętymi krajami, zarówno pod względem dochodów jak też jakości administracji. Dodatkowo Polska stoi przed problemem szybko starzejącego się społeczeństwa, co będzie wymagać bardziej ukierunkowanych wydatków socjalnych, aby zapewnić stabilność budżetu. Większe potrzeby pojawiają się w czasie, kiedy wzrost wydajności oparty na tradycyjnych źródłach zaczyna spadać, a gospodarka znajduje się w obliczu większej niepewności globalnej. Osiągnięcie poziomów dochodu ugruntowanych krajów HIC oraz przyspieszenie konwergencji z krajami członkowskimi UE o wysokim dochodzie będą wymagały nowych kierunków polityki. Nadal istnieje pewien potencjał rozwojowy w oparciu o absorpcję zaawansowanych technologii, jednak wzrost wydajności będzie musiał w coraz większym stopniu pochodzić z innowacji. Szereg reform w zakresie polityki może pomóc w szybszym wprowadzaniu innowacji, np. ułatwienie procesu zakładania firm; większe inwestycje w B+R; alokowanie większych zasobów na edukację począwszy od żłobków do szkół wyższych; wspieranie umów o pracę na czas nieokreślony, aby wzmacniać zachęty do szkolenia pracowników; poprawianie łączności przez większe inwestycje w infrastrukturę materialną i niematerialną oraz wspieranie wzrostu rynków kapitałowych, aby zwiększać dostępność finansowania, szczególnie dla ryzykownych przedsięwzięć. Wzmożone wysiłki będą także potrzebne, aby obniżyć ubóstwo i nierówność dochodów. Poprawa rządzenia, czyli dziedziny w której Polska plasuje się o wiele poniżej ugruntowanych HIC, jest konieczna, aby stworzyć szerokie ramy sprzyjające rozwojowi i stabilności społecznej. Wysokiej jakości instytucje zapobiegają zawłaszczeniu przez elity, wspierają konkurencyjność i budują zaufanie do rządu. Zwiększenie skali progresywności systemu podatkowego oraz wydatków publicznych na opiekę zdrowotną w połączeniu ze wspieraniem ukierunkowanych działań w zakresie bezpieczeństwa dla najsłabszych grup społecznych przyczyniłoby się do dalszego postępu w odniesieniu do równości szans i szybkiego, zrównoważonego rozwoju w najbliższych latach. Podniesienie wieku emerytalnego i działania mające na celu wspieranie migracji stałej i czasowej mogą stanowić odpowiedź na potencjalny kryzys związany ze starzeniem się społeczeństwa. Odnowienie szerokiego konsensusu co do wizji kraju będzie konieczne, aby Polska kontynuowała rozwój w kierunku ugruntowanych krajów HIC oraz aby spełnić oczekiwania obywateli. Ponadto przywrócenie demokratycznego konsensusu zbudowanego wokół społecznie odpowiedzialnej gospodarki rynkowej pomogłoby zapewnić zaangażowanie w reformy i spójność polityki, co tak dobrze sprawdziło się w Polsce w przeszłości. Poza pionierskimi innowacjami firmy mogą nadal odnosić korzyści z wdrażania już istniejących technologii. Gotowość firm i pracowników na przyjęcie nowych technologii informatyczno-telekomunikacyjnych (np. chmury obliczeniowej, druku 3D czy platform sprzedażowych online) umożliwiłoby polskim firmom dotrzymanie kroku kooperującym z nimi lub będących ich właścicielami firmom z Niemiec. Stymulowanie rozwoju usług informatyczno-telekomunikacyjnych oraz wspartych tego typu rozwiązaniami usług dla biznesu (w tym logistycznych) wspierałoby dalszy wzrost wydajności i przyczyniało do tworzenia większej liczby lepszych miejsc pracy. W interesie Polski leży domykanie luki w zakresie technologii informatyczno-telekomunikacyjnych, jak też usług opartych na tych technologiach — szczególnie tych najbardziej innowacyjnych. Ważne jest wzmocnienie przepisów regulujących e-handel oraz wykorzystanie danych w kontekście ochrony konsumentów, prywatności, konkurencyjności i praw autorskich; inwestowanie w infrastrukturę w celu zapewnienia szybkiej dostawy i wspieranie szerokopasmowego Internetu; obniżanie administracyjnych obciążeń związanych z prowadzeniem działalności w Internecie; wspieranie nowych metod dystrybucji treści i międzybranżowych platform internetowych, aby podnosić transparentność i dostępność informacji. Poprawa jakości szkolnictwa wyższego i szkoleń będzie kluczowa, aby wspierać nowy model rozwoju. Istotną rolę w szybkim awansie gospodarczym Polski odegrał duży przyrost liczby pracowników posiadających wykształcenie wyższe.

Jednak w przyszłości, kiedy społeczeństwo będzie się starzeć, siła robocza ulegnie skurczeniu a model rozwoju gospodarczego będzie musiał zmienić się z opartego na niskich płacach na taki, którego podstawą są wysokie kwalifikacje i innowacyjność. Aby sprostać temu wyzwaniu konieczna jest poprawa jakości szkolnictwa wyższego i zaangażowanie większej liczby pracowników w system kształcenia ustawicznego, przy jednoczesnym zwiększeniu udziału staży organizowanych we współpracy z sektorem prywatnym. Gospodarka oparta w większej mierze na wiedzy premiować będzie wysokiej jakości wykształcenie wyższe. Zapotrzebowanie dotyczyć będzie dwóch rodzajów umiejętności. Po pierwsze, kwalifikacji w obszarach nauk ścisłych, technologii, inżynierii i matematyki. Po drugie, umiejętności „miękkich” wymaganych do uczenia się, networkingu, komunikacji, pracy zespołowej, analizy, samoorganizacji i przedsiębiorczości. Szkoły wyższe będą musiały lepiej i w sposób bardziej usystematyzowany odpowiadać na potrzeby rynku pracy. Biorąc pod uwagę szybkie tempo zmian technologicznych, odpowiedź ta musi być dużo szybsza i bardziej usystematyzowana niż w przeszłości. Wymagane będzie większe zaangażowanie sektora prywatnego w zarządzanie instytucjonalne, tworzenie programów nauczania, nauczanie i uczenie oraz doradztwo personalne. Ponadto większa internacjonalizacja kadry, studentów i badaczy mogłyby poprawić jakość kształcenia dzięki intensywniejszej wymianie doświadczeń i dobrych praktyk. Zwiększanie wydajności i innowacyjności pracowników jest trudne bez ciągłego podnoszenia ich umiejętności. W tym celu należy stworzyć systemy kształcenia ustawicznego (ang. life-long learning, LLL) dla osób obecnych na rynku pracy. Konieczne będzie obniżenie kosztów i zwiększenie dostępności takich programów, m.in. przez e-learning. Uczelnie powinny odgrywać centralną rolę w systemach LLL. Dodatkowo należy istotnie rozszerzyć programy staży. Staż jest ustrukturyzowanym programem akredytacyjnym, który zapewnia pracownikom narzędzia do opanowania określonego obszaru zawodowego i pozyskanie praktycznych umiejętności pod bezpośrednim nadzorem doświadczonego eksperta, wraz z nauką teorii, która zapewnia podstawy koncepcyjne. Staże stanowią formę zintegrowanego uczenia się (możliwość zastosowania wiedzy i umiejętności w warunkach rzeczywistych), które odpowiada na potrzeby obecnej, dynamicznie zmieniającej się gospodarki globalnej. Po drugie, poprawa programów socjalnych i zapewnienie dostępu do wysokiej jakości opieki zdrowotnej i edukacji grupom o niskim dochodzie wzmocniłyby także konsensus społeczny, jednocześnie zwiększając produktywność przyszłej siły roboczej. Wydatki socjalne są w Polsce dużo niższe niż w ugruntowanych krajach HIC. Na przykład wdrożenie lepiej dostosowanej do faktycznych potrzeb siatki bezpieczeństwa socjalnego zapewniłoby wsparcie słabszym grupom społecznym, np. rosnącej populacji emerytów o niskim dochodzie. Zapewnienie równego dostępu do lepszej jakości usług opieki zdrowotnej i żłobkowej oraz edukacji przedszkolnej pomogłoby w konsolidacji dotychczasowych osiągnięć i zapewniło dalszy rozwój. Podniesienie efektywności wydatków na opiekę zdrowotną stanowi część rozwiązania, jako że Polska wydaje znacznie mniej na usługi opieki zdrowotnej jako odsetek PKB niż ugruntowane kraje HIC. Innym priorytetem byłoby przeznaczenie większych zasobów na opiekę żłobkową (dla dzieci poniżej 2 lat), gdzie Polska posiada niższą liczbę podopiecznych niż średnia w nowych i ugruntowanych HIC. Ponadto wiele osób zgłasza niezaspokojone potrzeby w zakresie badań lekarskich, przy czym liczba osób je zgłaszających jest dwa razy wyższa w grupie o niskim dochodzie niż wśród osób o wysokich dochodach. Co więcej, sytuacja w grupach o niskim dochodzie poprawia się wolniej niż w grupach o wysokim dochodzie.